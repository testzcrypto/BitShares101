# Κεφάλαιο 3: Τι είναι τα Bitshares;

Tα Bitshares είναι ένα DAC.

Αλλά τι κάνει αυτό το DAC;

Προσφέρει μια υπηρεσία. Η υπηρεσία είναι η αντιστοιχία πρόθυμων αγοραστών και πωλητών χρηματοοικονομικών μέσων και στοιχείων του ενεργητικού. Σε αυτό το κεφάλαιο θα εστιάσουμε στο πώς η πλατφόρμα Bisthares μπορεί να χρησιμοποιηθεί για τη δημιουργία και ανταλλαγή ενός χρηματοοικονομικού μέσου που ονομάζεται συμβόλαιο παράγωγου. Ακριβώς όπως και στον παραδοσιακό χρηματοοικονομικό τομέα, τα παράγωγα αυτά γίνονται στοιχεία ενεργητικού, διαθέσιμα για ανταλλαγή.

Στον κόσμο των Bitshares ονομάζουμε αυτά τα συμβόλαια παραγώγων ως Bitassets.

Αυτά τα Bitassets μπορούν να μεταβιβαστούν από ένα πρόσωπο στο άλλο ακριβώς όπως το Bitcoin.

Αυτό επιτρέπει μερικές ενδιαφέρουσες δυνατότητες που θα δούμε παρακάτω.

Καθώς διερευνούμε τις δυνατότητες αυτές, θα ήθελα να έχετε κάποια πράγματα υπόψιν σας. Όλοι μας γνωρίζουμε ότι το Bitcoin έχει κάποια τεράστια πλεονεκτήματα σε σχέση με τα άλλα είδη χρημάτων και πληρωμών, αλλά γνωρίζουμε επίσης ότι έχει και κάποια μειονεκτήματα.

Ένα από τα μεγαλύτερα μειονεκτήματα του Bitcoin είναι η μεταβλητότητά του. Η υψηλή μεταβλητότητα του Bitcoin δυσκολεύει τον mainstream χρήστη να αντιμετωπίσει το Bitcoin ως ένα νόμισμα σε ένα αυτόνομο οικοσύστημα.

Είναι αλήθεια ότι σε ορισμένες αγορές, ειδικά στις λεγόμενες «σκοτεινές αγορές», όπως τo Silk Road, οι χρήστες έχουν αναγκαστεί να χρησιμοποιήσουν το Bitcoin ως νόμισμα σε ένα αυτόνομο οικοσύστημα. Αλλά για τις mainstream επιχειρήσεις, το Bitcoin γενικότερα λαμβάνεται και στη συνέχεια πωλείται αμέσως σε ένα πιο σταθερό μέσο αποθήκευσης αξίας (store of value). Για το λόγο αυτό, θεωρώ ότι η κύρια χρήση του Bitcoin είναι ένα σύστημα πληρωμών. Οι χρήσεις του είναι για κερδοσκοπία και ως μέσο αποθήκευσης αξίας. Εάν ο αριθμός των ατόμων που χρησιμοποιούν το δίκτυο πληρωμών αυξηθεί, είναι πιθανό ότι τότε η τιμή του Bitcoin θα αυξηθεί.

Το Bitcoin έχει πολλές χρήσεις σαν δίκτυο πληρωμών - πωλήσεις μέσω του Διαδικτύου, εμβάσματα, μικροπληρωμές, και πολλές άλλες. Αλλά για τον mainstream χρήστη και ειδικά για τις επιχειρήσεις με μικρά περιθώρια κέρδους, η αστάθεια του Bitcoin είναι υπερβολικά υψηλή. Μόλις η πληρωμή ολοκληρωθεί, πολλές επιχειρήσεις επιλέγουν να πουλήσουν τα Bitcoins τους για ένα λιγότερο μεταβλητό περιουσιακό στοιχείο, γενικώς ανταλλάσσοντας τα στο τοπικό τους νόμισμα.

Είναι αλήθεια ότι η αυξημένη χρήση του Bitcoin σαν ένα σύστημα πληρωμών θα οδηγήσει σε μεγαλύτερη ζήτηση για Bitcoin ανά πάσα στιγμή. Κατά συνέπεια, προκύπτει ότι η τιμή του Bitcoin θα πρέπει να ανεβαίνει καθώς αυξάνεται ο αριθμός των πληρωμών με Bitcoin.

Είναι επίσης αλήθεια ότι τελικά, και σε πολύ μεγαλύτερη κλίμακα, η μεταβλητότητα του Bitcoin θα μειωθεί. Στην πραγματικότητα, έχει ήδη μειωθεί. Έχουμε παρατηρήσει τη μεταβλητότητα του Bitcoin να μειώνεται κάθε χρόνο από τότε που δημιουργήθηκε. Η τάση αυτή αναμφίβολα θα συνεχίσει καθώς το Bitcoin αποκτά όλο και μεγαλύτερη ρευστότητα. Αλλά παρ' όλα αυτά, η μεταβλητότητα του Bitcoin αναμένεται ότι θα είναι πολύ υψηλότερη από εκείνη π.χ. του δολαρίου ΗΠΑ ή του χρυσού για πολλά χρόνια ακόμη.

Φανταστείτε να μπορούσαμε να έχουμε όλα τα πλεονεκτήματα του δικτύου πληρωμών του Bitcoin, συν την σταθερότητα των τιμών σε πράγματα όπως ο χρυσός, το ασήμι, το ευρώ ή ακόμα και το δολάριο ΗΠΑ; Εάν ένα νέο κρυπτο-νόμισμα θα μπορούσε να το καταφέρει αυτό τότε δε θα χρειαζόταν κανένας να πουλήσει άμεσα τα νομίσματα του. Θα μπορούσαν να τα κρατήσουν επ 'αόριστον. Θα μπορούσαν απλά να τα φυλάξουν μέχρι την επόμενη φορά που θα θέλουν να χρησιμοποιήσουν ένα κρυπτο-νόμισμα για να κάνουν μια πληρωμή. Θα μπορούσαν να το κάνουν χωρίς το φόβο για το ποια θα μπορούσε να είναι η αξία εκείνη τη στιγμή.

Αυτό είναι, κατά τη γνώμη μου, το «άγιο δισκοπότηρο» των κρυπτο-νομισμάτων.

Θα πρέπει να σημειώσουμε ότι το Bitcoin επιχειρεί να λύσει το πρόβλημα της μεταβλητότητας του με πολλούς διαφορετικούς τρόπους. Πολλές εταιρείες έχουν δρομολογήσει καινοτόμα προϊόντα που επιτρέπουν στους χρήστες να «κλειδώσουν» την αξία των Bitcoins τους σε μια σειρά από διαφορετικές επιλογές.

Πιστεύω ότι η καλύτερη είναι μια εταιρεία από τον Παναμά που ονομάζεται Coinapult.

Αυτή η εταιρεία χρηματοδοτείται και υποστηρίζεται από τους αγαπημένους μου ως πρεσβευτές του Bitcoin, όπως ο Roger Ver και ο Eric Voorhees.

Το Coinapult είναι ουσιαστικά ένα «φιλοξενούμενο» πορτοφόλι, που με ένα πολύ απλό περιβάλλον εργασίας, σας επιτρέπει να κλειδώσετε την αξία του Bitcoin σας σε ένα από τα πέντε στοιχεία ενεργητικού - χρυσός, ασήμι, δολάρια ΗΠΑ, ευρώ ή Λίρες Αγγλίας.

Με το «κλείδωμα» των νομισμάτων σας, δεν είστε πλέον εκτεθειμένοι στην μεταβλητότητα των τιμών του Bitcoin. Στο παρασκήνιο, το Coinapult στην πραγματικότητα διασφαλίζει αυτά τα στοιχεία ενεργητικού για να διατηρηθούν φερέγγυα στην περίπτωση ταλάντευσης των τιμών εις βάρος τους. Από τη σκοπιά του χρήστη, ωστόσο, είναι μια πολύ απλή διαδικασία. Πιστεύω ότι η προμήθεια είναι 1-2% για αυτήν την υπηρεσία, και υπάρχει ένα ανώτατο όριο $3000 ανά συναλλαγή που μπορείτε να κλειδώσετε.

Χρησιμοποιώντας αυτό το προϊόν, μπορείτε να κλειδώσετε εύκολα την αξία των Bitcoins σας. Αν καταθέσετε $100 σε Bitcoin και τα «κλειδώσετε» σε άλλο στοιχείο ενεργητικού, τότε το επόμενο έτος ή τον επόμενο μήνα θα μπορέσετε να κάνετε ανάληψη Bitcoin αξίας $100. Δεν θα έχει σημασία αν η τιμή του Bitcoin έχει αυξηθεί ή μειωθεί κατά τη διάρκεια αυτής της περιόδου. Θα έχετε ακόμα $100 σε Bitcoin.

Αυτό είναι ένα χρήσιμο προϊόν για τους χρήστες Bitcoin, αλλά εξακολουθεί να έχει κάποια σοβαρά μειονεκτήματα. Κλειδώνοντας τα Bitcoin σας, θα χάσετε πολλά από τα οφέλη του Bitcoin, όπως τη δυνατότητα να έχετε στη κατοχή σας τα «ιδιωτικά κλειδιά» που διασφαλίζουν τον πλούτο σας.

Υπάρχει μια πληθώρα από άλλα μειονεκτήματα που προκύπτουν από τη συγκεντροποίηση αυτής της λύσης. Υπάρχει μια εταιρεία που έχει τον έλεγχο των κεφαλαίων σας.

Όπως ανέφερα νωρίτερα, συμπαθώ πραγματικά τα παιδιά πίσω από την εν λόγω εταιρεία και δεν έχω κανένα λόγο να μην τους εμπιστεύομαι. Παρ ’όλα αυτά, θα προτιμούσα να μην χρειάζεται να εμπιστεύομαι κανέναν. Πάντα ψάχνω για μια αποκεντρωμένη, απόλυτα διαφανή λύση όταν δεν χρειάζεται να θέσω την εμπιστοσύνη μου σε κάποιο πρόσωπο ή οντότητα.

Απλά ρίξτε μια ματιά σε μερικά από τα πράγματα που πρέπει να εμπιστευθείτε όταν χρησιμοποιείτε το Coinapult:

* Θα πρέπει να εμπιστευτείτε ότι η διαχείριση είναι έντιμη.
* Θα πρέπει να εμπιστευτείτε ότι εχουν ικανό management για τη διαχείριση αυτή.
* Θα πρέπει να εμπιστευτείτε ότι οι διακομιστές τους δεν θα παραβιαστούν.
* Θα πρέπει να εμπιστευτείτε ότι οι εργαζόμενοι δεν θα το σκάσουν με τα Bitcoin σας.
* Θα πρέπει να εμπιστευτείτε ότι τα συστήματά τους διαθέτουν αντίγραφα ασφαλείας και τα αρχεία των καταθέσεων σας δεν θα χαθούν.
* Το Coinapult αλληλοεπιδρά και κατέχει κεφάλαια στο τραπεζικό σύστημα. Ως εκ τούτου, θα πρέπει να ελπίζετε ότι δεν θα υπάρξει ένα bail-in στο στυλ της Κύπρου με την τράπεζά τους.
* Ο φυσικός χρυσός και το ασήμι που υποστηρίζουν το Bitcoin σας αποθηκεύονται κάπου και μπορεί να χρειασθεί να κατασχεθούν από τις αρχές.
* Αν σας κάνουν μήνυση, περνάτε από διαδικασία διαζυγίου, ή είστε υπό κάποιου είδους διερεύνηση, μια δικαστική απόφαση αναγκάζει τις εταιρίες αυτές να κατασχέσουν τα κεφάλαια σας.

Η λίστα είναι ουσιαστικά ατελείωτη.

Ας μη ξεχνάμε το περίφημο περιστατικό Goxing, κατά το οποίο οι περισσότεροι από τους παραπάνω κινδύνους πήραν σάρκα και οστά για μια εταιρεία που ονομάζεται Mt. Gοx μέσα σε διάστημα ενός έτους. Το αποτέλεσμα; 700.000.000 δολάρια του πλούτου κλάπηκαν από τους πελάτες της, οι οποίοι πλέον θα είναι στα δικαστήρια για μια σειρά ετών διερευνώντας ακριβώς τι συνέβη. Αλλά ο λόγος για τον οποίο συνέβη είναι πολύ ξεκάθαρος: η Mt. Gox είναι μια εταιρεία που λειτουργεί συγκεντρωτικά.

Αυτός είναι ο λόγος για τον οποίο, κατά τη γνώμη μου, οι αποκεντρωμένες λύσεις πάντα θα υπερτερούν των συγκεντρωτικών λύσεων.

Ένα από τα πράγματα που τα Bitshares έχουν καταφέρει να δημιουργήσουν είναι αποκεντρωμένα «κλειδώματα». Το αποτέλεσμα τους είναι αρκετά εκτεταμένο. Είναι ένα κρυπτο-νόμισμα ακριβώς όπως το Bitcoin, αλλά με τη σταθερότητα τιμής του δολαρίου ΗΠΑ, του ευρώ, του χρυσού, του ασημιού, ή οποιουδήποτε περιουσιακού στοιχείου που ο πελάτης επιθυμεί.

Αυτά τα κρυπτο-νομίσματα με αυτή τη σταθερότητα των τιμών ονομάζονται Bitassets. Και το πρώτο που θα ξεκινήσει να κερδίζει έδαφος είναι το bitUSD. Όπως μπορείτε να φανταστείτε, λειτουργεί ακριβώς όπως ένα κρυπτο-νόμισμα, αλλά η αξία του είναι προσδεμένη με του δολαρίου των ΗΠΑ., Ένα bitUSD πάντα έχει αξία κοντά σε εκείνη ενός πραγματικού δολαρίου ΗΠΑ.

Είναι σημαντικό να αναφέρουμε εδώ ότι η απόκλιση μεταξύ ενός bitUSD και ενός δολαρίου ΗΠΑ είναι ήδη μικρότερη από 1-2%. Το περιθώριο αυτό θα συνεχίσει να στενεύει καθώς αυξάνεται το βάθος αγοράς.

Εκτός από το bitUSD, υπάρχει το bitEuro (συνδεδεμένο με την τιμή του Ευρώ), το bitCNY (συνδεδεμένο με την τιμή του κινεζικού γουάν), το bitGLD (συνδεδεμένο με την τιμή μιας ουγκιάς χρυσού), και το bitBTC (συνδεδεμένο με την τιμή ενός Bitcoin).

Αν το Bitshares αποκτήσει μια μεγάλη μερίδα χρηστών με οποιοδήποτε από αυτά (το πιθανότερο με το bitUSD), τότε ίσως οι επιχειρήσεις να αρχίσουν να το αποδέχονται ως πληρωμή για αγαθά και υπηρεσίες, όπως ακριβώς κάνουν με το Bitcoin.

Αν το bitUSD αποκτήσει όντως εκείνη την μεγάλη μερίδα χρηστών, νομίζω ότι θα μπορούσε να είναι η κυρίαρχη μέθοδος πληρωμής για online συναλλαγές. Εάν συμβεί αυτό, τότε οι ιδιοκτήτες των Bitshares θα μπορούσαν να βγάλουν απίστευτα κέρδη.

Αυτό που καθιστά την όλη υπόθεση ακόμα πιο δελεαστική για κάποιους στο να αγοράζουν και να κρατάνε bitUSD (ή οποιοδήποτε άλλο Bitasset) είναι το γεγονός ότι ενώ το κρατάτε, κερδίζετε επιτόκιο . Αυτό είναι ένα επιπλέον ισχυρό χαρακτηριστικό για τους καθημερινούς καταναλωτές. Ενώ το Bitcoin είναι εξαιρετικό για εμπόρους, τα πλεονεκτήματά του δεν είναι τόσο ισχυρά για τους καταναλωτές. Δίνοντας επιτόκιο στους κατόχους των κρυπτο-νομισμάτων θα μπορούσε να αποτελέσει και αυτό μια «ώθηση» στους καταναλωτές για να αυξήσουν γρήγορα τη συμμετοχή τους στον κόσμο των κρυπτο-νομισμάτων.

Θα μιλήσουμε περισσότερο για αυτό στο επόμενο κεφάλαιο, όταν εστιάζουμε στα Bitassets.

Η επεξήγηση της έννοιας αυτής θυμίζει την αναλογία με την κότα και το αυγό. Για να κατανοήσει κάποιος τα Bitassets, πρέπει να έχει κατανοήσει και τα Bitshares, και το αντίστροφο. Πάνε μαζί και γι’ αυτό θα πρέπει να έχετε κατανοήσει και τις δύο έννοιες ώστε να καταλάβετε τι γίνεται.

Νομίζω ότι είναι χρήσιμο να κρατήσετε αυτή την αναλογία κατά νου καθώς θα προχωράμε.

Σκεφτείτε τα Bitshares ως μια αποκεντρωμένη εταιρεία και τα Bitassets ως τα προϊόντα της. Αν νομίζετε ότι τα προϊόντα αυτά είναι χρήσιμα και θα χρησιμοποιηθούν από πολλούς, και αν επίσης νομίζετε ότι η εταιρεία μπορεί να έχει κέρδος παρέχοντας τα προϊόντα αυτά στην αγορά, τότε ίσως να αποφασίσετε να επενδύσετε στην εταιρεία αγοράζοντας Bitshares. Εάν οι προβλέψεις σας είναι σωστές, τότε η αξία της εταιρείας μπορεί να αυξηθεί και το κομμάτι της εταιρείας που σας ανήκει μπορεί να αυξηθεί σε αξία. Αν είστε λάθος, τότε η αξία των μετοχών σας σε Bitshares μπορεί να μειωθεί.

Αντιστρόφως, μπορεί να μην αρέσκεστε στο να επενδύετε και μπορεί να μην έχετε το χρόνο να κατανοήσετε πώς δουλεύουν όλες αυτές οι τεχνικές λεπτομέρειες , αλλά εξακολουθεί να σας αρέσει η ιδέα της φύλαξης του πλούτου σας έξω από τις τράπεζες σε ένα σταθερό κρυπτο-νόμισμα που τραβά το ενδιαφέρον. Εάν ισχύει αυτό, μπορείτε απλά να χρησιμοποιήσετε ένα από τα προϊόντα που προσφέρει η Bitshares, που ονομάζεται Bitassets.

Θα περάσω το υπόλοιπο αυτού του κεφαλαίου για να σας μιλήσω για την επιχείρηση των Bitshares, και στο επόμενο κεφάλαιο θα μιλήσω για το προϊόν που λέγεται Bitassets.

Τι κάνουν λοιπόν τα Bitshares; Τα Bitshares είναι μια αποκεντρωμένη πλατφόρμα που επιτρέπει στους χρήστες να εισέλθουν σε χρηματοοικονομικές συμφωνίες μεταξύ τους. Πριν από την εφεύρεση του Blockchain, θα ήταν αδύνατο να γίνει αυτό με ένα αποκεντρωμένο τρόπο.

Στο παρελθόν, θα έπρεπε να υπήρχε ένα κεντροποιημένο έμπιστο μέλος που να έχει στην κατοχή του εγγυήσεις και να εφαρμόζει συμφωνίες. Τώρα, τα κρυπτο-νομίσματα μπορούν να χρησιμοποιηθούν ως εγγύηση και το Blockchain μπορεί να συνάπτει συμβάσεις.

Υπάρχουν πολλές διαφορετικές χρήσεις για αυτό, αλλά θα ξεκινήσουμε εξετάζοντας τον κόσμο των παραγώγων.

Η ένωση του «έξυπνου συμβολαίου»(smart contract) του Blockchain και της τεχνολογίας των κρυπτο-νομισμάτων είναι ιδανική για τις αγορές παραγώγων.

Για κάποιους, οι αγορές παραγώγων υποδουλώνουν κάτι αρνητικό. Καταρχήν δεν υπάρχει τίποτα κακό ή ανήθικο σχετικά με αυτά τα χρηματοοικονομικά προϊόντα ενεργητικού. Ωστόσο, ορισμένοι υποστηρίζουν ότι στις παραδοσιακές αγορές είναι μη επαρκώς εξασφαλισμένα και κατά συνέπεια επικίνδυνα. Τα επιχειρήματα αυτά μπορεί να έχουν κάποια βάση, αλλά οι πλήρως εξασφαλισμένες συμβάσεις παραγώγων όντως προσφέρουν σημαντικά πλεονεκτήματα για εταιρίες, με ελάχιστα μειονεκτήματα.

Θα δαπανήσω μόλις λίγα λεπτά για να αναλύσω κάποια βασικά πράγματα για το πώς λειτουργούν οι αγορές παραγώγων.

Εάν είστε νέοι στις έννοιες αυτές, ίσως θελήσετε να ξαναδιαβάσετε αυτό το κεφάλαιο μερικές φορές, αλλά μην ανησυχείτε και πολύ αν δεν το καταλαβαίνετε. Υπάρχουν πολύ λίγα βασικά σημεία που θα πρέπει να κατανοήσετε, και θα τα ανακεφαλαιώσω στο τέλος.

Ένα παράγωγο είναι ένα συμβόλαιο που αντλεί την αξία του από ένα στοιχείο ενεργητικού. Δεδομένου ότι η τιμή των υποκείμενων στοιχείων ενεργητικού μεταβάλλεται, η αξία του συμβολαίου είτε αυξάνεται είτε μειώνεται.

Ας χρησιμοποιήσουμε ένα πραγματικό παράδειγμα για να το καταλάβουμε

Ας πούμε ότι είμαι ένας Αμερικανός κατασκευαστής τηλεόρασης ο οποίος αγοράζει τα περισσότερα εξαρτήματα του από την Κίνα. Ο προμηθευτής μου στην Κίνα τιμολογεί τα προϊόντα του σε κινεζικά γουάν. Ας πούμε ότι κάνω προσφορά για να προμηθεύσω μια αλυσίδα ξενοδοχείων με 2.000 τηλεοράσεις. Εάν η προσφορά μου γίνει δεκτή, τότε θα πρέπει να γνωρίζω ότι σε 6 μήνες, που και θα χρειάζομαι τα εξαρτήματα μου, θα μπορώ ακόμα να τα αγοράσω με τα χρήματα που διαθέτω, παρά τις διακυμάνσεις των τιμών του κινεζικού γουάν.

Έχω δύο επιλογές. Θα μπορούσα απλά να πάω και να αγοράσω το γουάν ή τα εξαρτήματα τώρα, αλλά αυτό θα έβλαπτε την ρευστότητα μου. Ή, έναντι μικρής προμήθειας, θα μπορούσα να συνάψω ένα συμβόλαιο παραγώγου για να μου εγγυηθεί την τιμή για την οποία θα μπορούσα να αγοράσω το γουάν μέσα σε διάστημα 6 μηνών . Αυτό θα βοηθούσε σημαντικά την ρευστότητα μου.

Ας πούμε ότι η τιμή του γουάν αυξάνεται κατά τη διάρκεια των επόμενων έξι μηνών. Στην περίπτωση αυτή, θα χρησιμοποιούσα το συμβόλαιό μου για να αγοράσω το γουάν στην συμφωνημένη τιμή. Έτσι δεν θα επηρεαζόμουν από την αύξηση της τιμής του γουάν.

Αν η τιμή του γουάν πέσει, τότε το άτομο με το οποίο έχω συνάψει το συμβόλαιο θα μπορούσε να με αναγκάσει να αγοράσω το γουάν στην συμφωνημένη τιμή. Θα πλήρωνα πάνω από την τιμή της αγοράς για το γουάν, αλλά θα ήμουν ψυχικά ήρεμος γιατί θα είχα την οικονομική δυνατότητα να το αγοράσω και να ενσωματώσω την τιμή αυτή στην σύμβαση τηλεοράσεων μου με τα ξενοδοχεία.

Έτσι τώρα ας δούμε ποιος μπορούσε να συνάψει το εν λόγω συμβόλαιο μαζί μου. Η απάντηση είναι πολύ απλή. Θα μπορούσε να ήταν ένας Κινέζος κατασκευαστής που χρησιμοποιεί αμερικανικά εξαρτήματα. Αυτός θα είχε το ίδιο πρόβλημα αντίστροφα. Ο Κινέζος κατασκευαστής θέλει να κλειδώσει μια τιμή που να μπορεί να ανταλλάξει τα γουάν του για δολάρια μελλοντικά, με τον ίδιο τρόπο που ήθελα εγώ να κλειδώσω μια τιμή με την θα μπορούσα να ανταλλάξω τα δολάρια μου για γουάν μελλοντικά.

Μπορείτε να δείτε πώς και τα δύο μέλη επωφελούνται από τη συμφωνία αυτή.

Το συγκεκριμένο συμβόλαιο αυτού του παραγώγου ονομάζεται «συμβόλαιο μελλοντικής εκμπλήρωσης»(future contract), καθώς κλειδώνουμε στην μελλοντική τιμή ενός εμπορεύσιμου προϊόντος. Σε αυτή την περίπτωση, τα εμπορεύσιμα προϊόντα είναι το δολάριο ΗΠΑ και το κινεζικό γουάν.

Είναι σημαντικό να σημειωθεί ότι αυτά είναι απλά συμβόλαια που έχουν συναφθεί οικειοθελώς από δύο συμβαλλόμενα μέλη. Μπορεί να υπάρξει οποιαδήποτε παραλλαγή του παραπάνω παραδείγματος.

Μια συχνή παραλλαγή είναι ότι θέλω το προνόμιο του να είμαι σε θέση να αγοράσω τα γουάν μου για μια Χ τιμή, αλλά χωρίς να έχω την υποχρέωση να τα πωλήσω. Για αυτό το προνόμιο θα κατέβαλα προκαταβολικά μια προμήθεια.

Υπάρχουν άπειρες παραλλαγές στον τρόπο που μπορούν να διαμορφωθούν τέτοια συμβόλαια και πολλοί διαφορετικοί λόγοι για τους οποίους διάφορα μέλη θα σύναπταν τέτοια συμβόλαια. Ένας από τους λόγους αυτούς είναι φυσικά η κερδοσκοπία . Μερικοί άνθρωποι πιστεύουν ότι ξέρουν προς ποια κατεύθυνση θα πάει η τιμή ενός εμπορεύματος και θέλουν να επωφεληθούν από αυτό χρησιμοποιώντας την αγορά παραγώγων.

Θα αφήσω τη συζήτηση σχετικά με τα παράγωγα για τους τρέχοντες σκοπούς μας, αλλά θα αναφέρω τέσσερα σημαντικά πράγματα.

##### 1
Η αγορά παραγώγων εκτιμάται ότι είναι πάνω από $ 700 τρισεκατομμύρια. Είναι τεράστια. Η τάξη μεγέθους της είναι μεγαλύτερη από το σύνολο του παγκόσμιου ΑΕΠ. Το να πούμε ότι φέρνοντας μια αποτελεσματική καινοτομία στον κόσμο αυτό μπορεί να φέρει κάποια πλεονεκτήματα για τους επενδυτές, θα μπορούσε και να είναι η πιο υποτιμημένη δήλωση του αιώνα.

##### 2
Εάν ο καθένας είχε μόνο μια ποικιλία συμβολαίων χωρίς κοινά στοιχεία μεταξύ τους, δεν θα υπήρχε πολύ ρευστότητα. Κάθε συμβόλαιο θα ήταν μοναδικό και δύσκολα μεταβιβάσιμο. Για να λύσουν το πρόβλημα αυτό, δημιουργηθηκαν συμβόλαια με προκαθορισμένους όρους. Για παράδειγμα, μπορεί να έχετε μια αγορά για ένα συμβόλαιο μελλοντικής εκπλήρωσης χρυσού που λήγει την 1η Ιανουαρίου, ένα άλλο που λήγει την 1η Φεβρουαρίου, αλλά όχι σε όλες τις ημέρες ενδιάμεσα. Επειδή όλοι στην αγορά έχουν το συμβόλαιο τους να λήγει την ίδια ημέρα, αυτό δημιουργεί υψηλή ρευστότητα στην αγορά. Οι χρηματιστές μπορούν να τα ανταλλάσσουν κάθε λεπτό, καθώς ανεβοκατεβαίνει η τιμή του συμβολαίου. Τα ίδια τα παράγωγα μετατρέπονται σε στοιχεία ενεργητικού, ή ακόμη καλύτερα, γίνονται ανταλλάξιμα στοιχεία ενεργητικού. Αυτό σημαίνει ότι οποιοδήποτε συμβόλαιο με τους ίδιους όρους με το δικό μου είναι πανομοιότυπο, και ως εκ τούτου μπορούν να ανταλλαχθούν εύκολα μεταξύ τους. Αυτό είναι πολύ σημαντικό, γι 'αυτό να το θυμάστε. Το παράγωγο γίνεται το ίδιο ένα ανταλλάξιμο στοιχείο ενεργητικού. Στις 2 Δεκεμβρίου μπορώ να αγοράσω ένα συμβόλαιο για να αποκτήσω χρυσό σε μια συγκεκριμένη τιμή σε μια μελλοντική ημερομηνία και να πωλήσω το ίδιο συμβόλαιο σε κάποιον άλλο στις 5 Δεκεμβρίου. Η υψηλή ρευστότητα και η ανταλλάξιμη φύση των εν λόγω στοιχείων ενεργητικού τα κάνει πολύ χρήσιμα, όπως θα δούμε παρακάτω.

##### 3
Συνήθως τα συμβόλαια διευθετούνται και ασφαλίζονται μόνο σε αξία, και όχι στο ίδιο το αγαθό. Για παράδειγμα: Μπορεί να έχω ένα συμβόλαιο για να αγοράσω 1 ουγγιά χρυσού από εσάς για $1.200 σε 30 ημέρες. Η τρέχουσα τιμή του χρυσού είναι $1.200 ανά ουγγιά και έτσι έχετε μια ευκαιρία 50-50 να βγάλετε ή να χάσετε χρήματα. Επιλέγετε να με χρεώσετε μια μικρή προμήθεια για αυτό το προνόμιο.

Αλλά, πώς μπορώ να ξέρω ότι έχετε να μου δώσετε το χρυσό; Το συμβόλαιο θα ήταν πιο ασφαλής αν βάζατε είτε το χρυσό ή το ποσό σε δολάρια του χρυσού σαν εγγύηση σε ένα έμπιστο τρίτο μέλος για να καλύψετε την υποχρέωσή σας σε εμένα. Αυτό θα μου έδινε τη σιγουριά ότι μπορείτε να τηρήσετε την υπόσχεσή σας. Αλλά ο χρυσός, το σιτάρι, το πετρέλαιο, ο χαλκός, το καλαμπόκι και τα περισσότερα άλλα αγαθά είναι δύσκολο και ακριβό να τα μετακινήσει κάποιος. Έτσι, πολλοί συνήθως καταθέτουν απλά κάποιο ποσό σε δολάρια ως ασφάλεια σε ένα έμπιστο τρίτο μέλος, χωρίς να αγγίξουν το υποκείμενο αγαθό.

Έτσι, ας εξετάσουμε αυτό λίγο καλύτερα. Ας πούμε ότι οι 30 ημέρες έχουν παρέλθει και έχω το δικαίωμα να αγοράσω χρυσό από σας για $1.200 ανά ουγγιά. Αλλά η τιμή του χρυσού έχει πάει $1.300 ανά ουγγιά. Τώρα θα πρέπει να καταθέσω $1.200, και θα πρέπει να βάλετε $100, ώστε εγώ να πάρω μια ουγκιά χρυσού αξίας $1.300 από την αγορά.

Μπορείτε να δείτε σε αυτή την περίπτωση ότι για να μπορέσετε να καλύψετε την υπόσχεσή σας σε μένα, το μόνο που χρειάζεται είναι να καταθέσετε ένα μικρό μέρος του ποσού σε δολάρια της υπόσχεσής σας. Για να μου εγγυηθείτε μια τιμή των $1.300 το μόνο θα χρειαζόσασταν ήταν να καταθέσετε $100 ως ασφάλεια. Ωστόσο, στην αρχή της συναλλαγής αυτής, δεν γνωρίζουμε πόσο θα κυμανθεί η τιμή ή πόσα θα χρειαστείτε για να καλύψετε. Παραδοσιακά, όσο πιο σταθερό είναι το αγαθό, τόσο λιγότερη ασφάλεια απαιτείται.

Αλλά τι θα συμβεί αν η ασφάλεια σας δεν είναι αρκετή; Ας πούμε ότι καταθέσατε μόνο 50 δολάρια ως εγγύηση στο παραπάνω παράδειγμα. Μετά από 15 ημέρες περίπου η τιμή του χρυσού έχει μετακινηθεί στα $1.250 ανά ουγγιά. Έχω μια υπόσχεση να αγοράσω το χρυσό για $1,200. Έχετε $50 ως εγγύηση. Εάν η τιμή ανέβει περαιτέρω, δεν θα υπάρχουν αρκετά χρήματα για να καλύψουν τη θέση.

Σε αυτό το σημείο, ένα από τα δύο ενδεχόμενα μπορούν να συμβούν. Μια επιλογή είναι να καταθέσετε περισσότερη εγγύηση για να καλύψετε τη θέση σας. Αυτό είναι γνωστό ως μια κάλυψη περιθωρίου (margin call). Εναλλακτικά, το έμπιστο τρίτο μέλος μπορεί να μου δώσει τα $50 της ασφάλειας τώρα, ώστε να μπορώ να προχωρήσω και να αγοράσω ένα νέο συμβόλαιο μελλοντικής εκπλήρωσης για $1250, χρησιμοποιώντας τα $1200 μου και τα $50 σας. Να θυμάστε ότι η τιμή του συμβολαίου παραγώγου προκύπτει από την υποκείμενη αξία του στοιχείου ενεργητικού. Το νέο συμβόλαιο παραγώγου θα μου κοστίσει $ 1250, έτσι δεν πληρώνω κάτι επιπρόσθετο.

Το σημαντικό πράγμα που πρέπει να σημειωθεί εδώ είναι ότι δεν απαιτείται η πρόσβαση στο υποκείμενο αγαθό. Ο πραγματικός φυσικός χρυσός δεν φαίνεται πουθενά σε αυτή τη συναλλαγή. Αυτά είναι χρηματοοικονομικά μέσα. Από τη στιγμή που μπορεί η αξία να διαβιβαστεί, η ακεραιότητα του συμβολαίου παραμένει. Η μορφή αυτής της αξίας δεν έχει πολλή σημασία· εφ 'όσον έχει αξία και είναι (κατά προτίμηση) ρευστή, η αγορά παραγώγων λειτουργεί.

##### 4
Υπάρχουν πολλά άτομα που βάζουν εγγυήσεις και προσφέρουν αυτά τα συμβόλαια. Και υπάρχουν πολλά άτομα που αγοράζουν τα εν λόγω συμβόλαια. Για να δημιουργηθούν αυτά τα συμβόλαια παραγώγων, τα δύο αυτά συμβαλλόμενα μέλη θα πρέπει να συνταιριαστούν. Πρέπει να υπάρχει ένας αγοραστής και ένας πωλητής. Αλλά επειδή τα συμβόλαια αυτά γίνονται με προκαθορισμένους όρους, είναι ανταλλάξιμα. Τα μέλη μπορούν να είναι εναλλάξιμα. Ας δούμε και πάλι το παραπάνω παράδειγμα, όπου χρειαζόταν να βάλετε περισσότερη εγγύηση την 15η ημέρα ή αλλιώς το έμπιστο τρίτο μέλος θα μου έδινε τα $50 σας. Στην πραγματικότητα, καθώς η εγγύηση των $50 ελαττώνει, ο μεσεγγυητής μπαίνει στην αγορά και επαναγοράζει ένα συμβόλαιο. Αυτό μπορεί να είναι οποιαδήποτε συμβόλαιο ίδιου τύπου, επειδή είναι όλα ανταλλάξιμα.

Έτσι, μόνο και μόνο επειδή το πρόσωπο με το οποίο «ζευγάρωσα» για να συνάψω το συμβόλαιο αναγκάστηκε να εξαγοράσει το συμβόλαιο του, δεν σημαίνει ότι αυτός θα πρέπει να επαναγοράσει το συγκεκριμένο συμβόλαιο του από μένα. Στην πραγματικότητα, αυτός μπορεί να αγοράσει οποιαδήποτε άλλο συμβόλαιο πανομοιότυπων όρων. Σε μια σύμβαση με μένα αυτός είναι ο πωλητής στα $ 1200 και σε μια άλλη είναι ο αγοραστής στα $ 1250. Δεν εκτίθεται πλέον καθόλου στην τιμή του χρυσού, καθώς έχει αμφότερα αγοράσει και πωλήσει μια ουγκιά χρυσού. Εγώ εξακολουθώ να έχω το συμβόλαιο μου για μια ουγγιά χρυσού στα $,200, ακόμη κι αν αυτός έχει κλείσει τη θέση του.

Αυτή είναι η δύναμη των ανταλλάξιμων συμβολαίων.

Μόλις οι αγορές αποκτήσουν σημαντικό όγκο, υπάρχουν πάντα άτομα που είναι πρόθυμα να πάρουν μια θέση με σκοπό το κέρδος. Οι άνθρωποι αυτοί ονομάζονται διαμορφωτές της αγοράς (market makers). Οι εν λόγω κερδοσκόποι, έναντι μιας τιμής, θα παίρνουν πάντα μια θέση και τα παράγωγα αυτά μπορούν να υπάρχουν επ 'αόριστον.

Σε πολύ λίγο θα δούμε γιατί όλα αυτά τα πράγματα είναι σημαντικά, οπότε αν δεν βγάζει πολύ νόημα προς το παρόν ... να είστε υπομονετικοί. Νομίζω ότι θα γίνουν όλα πιο σαφή στο επόμενο κεφάλαιο.

Το σημαντικό αυτή τη στιγμή είναι να καταλάβετε πως μια αγορά παραγώγων λειτουργεί και υπάρχει.

Για την λειτουργία αυτής της αγοράς παραγώγων 700.000 τρισεκατομμυρίων δολαρίων, υπάρχουν ανταλλακτήρια σε ολόκληρο τον κόσμο, ανεγείρονται τεράστια κτίρια, προσλαμβάνονται χιλιάδες άτομα, μεγάλες εταιρείες πληρώνονται από τους φορολογούμενους για να μειώσουν την απάτη και τις παράνομες δραστηριότητες, και τεράστιες λογιστικές και ελεγκτικές εταιρείες πρέπει να συμμετάσχουν για να παρακολουθούν τη ροή των κεφαλαίων, έτσι ώστε αποτρέπεται η υπεξαίρεση και άλλες μορφές κλοπής.

Οι πόροι που δαπανώνται για τη λειτουργία αυτών των ανταλλακτηρίων είναι τεράστιοι. Αλλά προφανώς οι αμοιβές που χρεώνουν αυτά τα ανταλλακτήρια στους χρήστες τους για να δημιουργούν, να αγοράζουν και να πωλούν αυτά τα συμβόλαια παραγώγων είναι υπεραρκετά ώστε να καλύπτουν αυτά τα τεράστια έξοδα.

Παρά το γεγονός ότι υπάρχουν όλα αυτά τα μέτρα, εξακολουθεί να γίνεται υπεξαίρεση, η απάτη εξακολουθεί να είναι ανεξέλεγκτη, και επικρατεί η διαφθορά.

Η τεχνολογία Blockchain υπόσχεται:
* Να δημιουργήσει ένα περιβάλλον απαλλαγμένο από απάτη.
* Ένα ανταλλακτήριο όπου δεν χρειάζεται να εμπιστευόμαστε γραφειοκράτες, ελεγκτές, πολιτικούς, τραπεζίτες, ή οποιονδήποτε άλλον.
* Ένα περιβάλλον όπου όλα αυτά τα άτομα είναι εντελώς αποκομμένα.
* Ένα περιβάλλον όπου το μόνο που πρέπει να εμπιστευόμαστε είναι τα μαθηματικά του Blockchain.

Και το καλύτερο από όλα, ότι μια αποκεντρωμένη ανταλλαγή βασισμένη στο Blockchain μπορεί να κάνει όλες αυτές τις βελτιώσεις, μειώνοντας ταυτόχρονα το κόστος κατά περισσότερο από 99%.

Το Bitshares είναι το πρώτο αποκεντρωμένο ανταλλακτήριο που βγαίνει στην αγορά και νομίζω ότι ο κόσμος μας θα αλλάξει σε πολλούς τομείς. Η δυνατότητα και η ικανότητά μας να έχουμε στη κατοχή μας μέρος του Bitshares είναι ακριβώς το νόημα αυτού του βιβλίου.

Με τη λήψη του δωρεάν λογισμικού ανοικτού κώδικα, ο οποιοσδήποτε, οπουδήποτε στον κόσμο μπορεί να προσφέρει ή να αποδεχτεί συμβόλαια παραγώγων με οποιονδήποτε άλλο. Δεν χρειάζεστε κανένα μεσάζοντα. Δεν χρειάζεται να παραιτηθείτε από την ιδιωτικότητα των οικονομικών σας. Δεν χρειάζεται να εμπιστευτείτε οποιοδήποτε άλλο άτομο. Δεν χρειάζεται καν να εμπιστεύεστε το άτομο με το οποίο συνάψατε το συμβόλαιο, επειδή το Blockchain θα εκτελεί όλα τα συμβόλαια, ό,τι και να γίνει.

Ακριβώς όπως τα συμβόλαια παραγώγων μετατρέπονται σε άκρως ρευστοποιήσιμα στοιχεία ενεργητικού στις παραδοσιακές αγορές, τα Bitshares επιτρέπουν στους χρήστες να δημιουργήσουν τα ίδια αυτά συμβόλαια στο Blockchain και να τα ανταλλάξουν ως στοιχεία ενεργητικού. Με τον ίδιο τρόπο με τον οποίο στέλνουμε τώρα Bitcoin ο ένας στον άλλο, μπορούμε επίσης να στείλουμε συμβόλαια παραγώγων. Όπως είπαμε και νωρίτερα, στον κόσμο των Bitshares αυτά τα αποκαλούμε Bitassets.

Θα εξετάσουμε μόνο ένα από αυτά τα Bitassets (bitUSD) στο επόμενο κεφάλαιο, και νομίζω ότι θα σας βοηθήσει πραγματικά να κατανοήσετε πώς λειτουργούν όλα.

Αλλά πριν το κάνουμε, νομίζω ότι αξίζει να σημειωθεί ότι ακόμη και αν τα Bitassets δεν είχαν άλλη χρησιμότητα, αυτά που έχουμε ήδη μάθει μέχρι τώρα θα μπορούσαν να στείλουν τη χρήση των Bitshares στα ύψη ως ένα αποτελεσματικό αποκεντρωμένο ανταλλακτήριο σε μια αγορά 700 τρισεκατομμυρίων αμερικανικών δολαρίων.

Όσο καταπληκτικό και συναρπαστικό και αν είναι αυτό, δεν αποτελεί το πιο συναρπαστικό πράγμα σχετικά με τα Bitshares και τα Bitassets. Τα επόμενα δύο κεφάλαια θα σας εξηγήσουν το γιατί.

Παρεμπιπτόντως, γνωρίζω ότι αυτά τα πράγματα είναι λίγο δυσνόητα. Έτσι, μπράβο σας που προχωρήσατε ως εδώ μέχρι στιγμής. Αν οι έννοιες δεν έχουν στερεοποιηθεί στο μυαλό σας, μερικές φορές τα οπτικά βοηθήματα μπορεί να φανούν πολύ χρήσιμα. Βρήκα ένα εξαιρετικό βίντεο στο Youtube, που επεξηγεί τα συμβόλαια μελλοντικής εκπλήρωσης βήμα προς βήμα. Μπορεί να σας φανεί χρήσιμο στο να σας βοηθήσει να καταλάβετε πώς ακριβώς λειτουργούν.

Μπορείτε να το δείτε εδώ.

http://www.bitshares.tv/chapter3
